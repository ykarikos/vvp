---
layout: main
title: Esittely
bodyid: esitttely
year: 2019
---
## Esittely

Vanhan musiikin festivaali Vanhassa vara parempi! järjestetään tänä vuonna jo yhdeksättätoista kertaa. Konserttipaikkoina ovat Imatran kirkkojen lisäksi ensimmäistä kertaa Konserttihovi (jonka 40-vuotisjuhlakonsertti on samalla festivaalin avajaiskonsertti) ja Museokahvila Tiinan Tupa (vanha Itä-Siitolan koulu).

Perinteinen kotiurkukonsertti kuuluu myös ohjelmaan. Edellä mainitussa Konserttihovin juhlakonsertissa esiintyy 20-vuotisjuhlavuottaan viettävä vanhan musiikin yhtye Sonus Borealis, juontajaksi saapuu rakastettu radiotoimittaja Risto Nordell.

Wolfgang Amadeus Mozartin isän, Leopold Mozartin, syntymästä tulee tänä vuonna kuluneeksi 300 vuotta, niinpä hänen musiikkiaan kuullaan klavikordilla soitettuna Tiinan Tuvan iltapäiväkonsertissa. Lienee muuten ensimmäinen kerta, kun tätä 1500-1700-luvuilla varsin yleistä kosketinsoitinta kuullaan Imatralla.

Ranskalaisen, aikansa arvostetuimpiin kuuluvan urkuri-säveltäjä André Raisonin kuolemasta puolestaan on kulunut 300 vuotta. Hänen urkumessunsa kuullaan vanhan alternatim-käytännön mukaisesti toteutettuna lauluyhtye Schola Sancti Henricin ja urkuri Johannes Vesterisen toimesta. Mielenkiintoisessa päätöskonsertissa kuullaan vanhaa musiikkia, kansanmusiikkia, elektroniikkaa ja vapaata improvisaatiota yhdistävää Ensemble Gamut! -yhtyettä. 


Kaikkiin tilaisuuksiin on vapaa pääsy; iltakonserttien käsiohjelmien
hinta on 10 euroa.

**Tervetuloa!**

Heini &amp; Johannes Vesterinen
