---
layout: main
title: Esittely
bodyid: esitttely
year: 2008
---
## Esittely

Vanhassa vara parempi! -tapahtuma järjestetään Imatralla nyt jo
kahdeksatta kertaa. Ajatuksena on tuoda yleisön kuultavaksi sellaista
musiikkia keskiajalta 1700-luvulle, jota ei muutoin näillä nurkilla
juuri kuule. Musiikkiskaala ulottuu tänä vuonna renessanssista aina
wieniläisklassismiin.

### Iltakonsertit

Avajaiskonsertissa Kolmen Ristin Kirkossa esiintyy koko
tapahtumamme perustajakokoonpano, vanhan musiikin laulu- ja
soitinyhtye [Sonus Borealis](../esiintyjat/sonus-borealis/).
Konsertin yhteydessä julkistetaan myös yhtyeen ensilevy.

Maanantai-iltana Imatrankosken kirkossa soittavat [Petra Aminoff](../esiintyjat/petra-aminoff/), traverso 
ja [Annamari Pölhö](../esiintyjat/annamari-polho/), cembalo, 
ohjelmassaan saksalaisten ja ranskalaisten barokin mestareiden
teoksia.

Tiistain konsertissa tarjoutuu tilaisuus kuulla varsin harvinaista
jousisoitinta, barytonia, jolle Joseph Haydn sävelsi suuren määrän
musiikkia ruhtinas Esterházyn hovissa. Esiintyjänä on maamme ainoa
näiden teosten esittämiseen soveltuva kokoonpano, [Suomalainen Barytontrio](../esiintyjat/suomalainen-barytontrio/). 

Tapahtuman päättää keskiviikkoiltana Tainionkosken kirkossa [Bravade](../esiintyjat/bravade)-nokkahuilukvartetti, joka
puolestaan on Suomen ainut ammattimaisesti toimiva nokkahuiluyhtye.

### Iltapäivämusiikki

Iltakonserttien lisäksi Vanhassa vara parempi! -tapahtumaan kuuluu
kolme noin puolen tunnin mittaista Iltapäivämusiikki-tilaisuutta
(maanantaina, tiistaina ja keskiviikkona). Kaikkiin tilaisuuksiin on
vapaa pääsy; iltakonserttien käsiohjelmien hinta on 10 euroa.


*Tervetuloa!*


Johannes Vesterinen<br>
Imatrankosken kirkkoalueen kanttori<br>
Vanhassa vara parempi! -tapahtuman taiteellinen johtaja