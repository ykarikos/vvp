---
layout: main
title: Esittely
bodyid: esitttely
year: 2011
---
## Esittely

Vanhassa vara parempi! –tapahtuma järjestetään Imatralla nyt jo
yhdettätoista kertaa. Teemasäveltäjiksi valikoituivat  tällä kertaa
kaksi merkittävimpiin Venetsiassa vaikuttaneisiin säveltäjiin
lukeutuvat Claudio Monteverdi (1567–1643) ja Antonio Vivaldi
(1678–1741). Ensin mainitun syntymästä tulee tänä vuonna kuluneeksi
444 vuotta ja jälkimmäisen syntymästä 333 vuotta.

Vakiintunut
perinnehän on, että vain ns. pyöreitä vuosia juhlitaan tai
muistellaan, mutta tätä havaitsemaani hauskaa sattumaa en malttanut
olla noteeraamatta. Sonus Borealis –yhtyeessäkin monesti mukana ollut luutisti-laulaja Tuukka Terho kehitti em. seikoista seuraavan
laskutoimituksen: 444+333=777.

Kun kuluvasta vuodesta 2011 vähennetään
777, saadaan tulokseksi 1234! Tätä ideaa vaimoni Heini kehitti vielä
huomatessaan, että 1+2+3+4=10. Luku 10 sopii tämän vuoden
festivaaliimme varsin hyvin, sillä tapahtuma järjestettiin ensimmäisen
kerran 10 vuotta sitten! Näitä numerologisia yhteensattumia tärkeämpää
on toki kuitenkin se, että esitettävä musiikki on hyvää, ja voin
vakuuttaa, että sitä se ehdottomasti on.

#### Ohjelma

Sunnuntaisessa avajaiskonsertissa Tainionkosken kirkossa vie vanhan
musiikin laulu- ja soitinyhtye Sonus Borealis kuulijansa Venetsiaan,
jossa molemmat edellä mainitut säveltäjät tekivät suurimman osan
elämäntyöstään.

Maanantain konsertissa pääosasssa on
kosmopoliittisäveltäjä Georg Muffat. Hänen teostensa parhaimmistoa
esittävät maamme vanhan musiikin kärkinimiin kuuluvat Petri Tapio
Mattson ja Markku Mäkinen.

Tiistai-iltana Imatrankosken kirkossa
esiintyvät keskiajan musiikista koostuvassa konsertissa multi-osaajat Uli Kontu-Korhonen ja Timo Peedu.

Tapahtuma päättyy keskiviikkoiltana
Kolmen Ristin Kirkossa samoissa tunnelmissa ja saman yhtyeen voimin
kuin avajaiskonsertissa, mutta kuitenkin eri miehityksellä ja
ohjelmistolla.

#### Iltapäivämusiikki

Vanhassa vara parempi! -festivaaliin kuuluu edellä mainittujen
konserttien ohella kolme noin puolen tunnin mittaista
Iltapäivämusiikki-tilaisuutta (maanantaina, tiistaina ja
keskiviikkona).

Kaikkiin tilaisuuksiin on vapaa pääsy; iltakonserttien käsiohjelmien
hinta on 10 euroa.

**Tervetuloa!**

Johannes Vesterinen<br>
Imatrankosken kirkkoalueen kanttori<br>
Vanhassa vara parempi! -tapahtuman taiteellinen johtaja
