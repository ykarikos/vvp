---
layout: main
title: Esittely
bodyid: esitttely
year: 2006
---
## Esittely

*Vanhassa vara parempi!* -tapahtuma järjestetään Imatralla tänä vuonna kuudetta kertaa. Ajatuksena on tuoda yleisön kuultavaksi musiikkia keskiajalta 1700-luvulle, jota ei muutoin näillä nurkilla juuri kuule.


Avajaiskonsertissa sunnuntaina klo 18 Imatrankosken kirkossa esiintyvät kamarikuoro [Cantus Saimaa](../esiintyjat/cantus-saimaa/) ja koko Vanhassa vara parempi! -tapahtuman perustajakokoonpano, vanhan musiikin yhtye [Sonus Borealis](../esiintyjat/sonus-borealis/) Toomas Kaptenin johdolla. Ohjelma koostuu varhaisbarokin aikana vaikuttaneiden saksalaismestareiden, Heinrich Schützin ja Johann Hermann Scheinin kirkkomusiikkiteoksista. 

Maanantai-iltana Kolmen Ristin Kirkossa kuullaan gregoriaanista laulua keskiajan Suomesta [Schola Sancti Henrici](../esiintyjat/schola-sancti-henrici/) -lauluyhtyeen esittämänä. Tiistaina keskiaika-teema jatkuu [Oliphant](../esiintyjat/oliphant/)-yhtyeen hengellisiä truveerilauluja sisältävässä konsertissa Tainionkosken kirkossa. Päätöskonsertissa keskiviikkoiltana esiintyy maamme kärkinimiin kuuluva urkuri-cembalisti [Markku Mäkinen](../esiintyjat/markku-makinen/), joka soittaa mm. Mozartin urkuteoksia.

Iltakonserttien lisäksi Vanhassa vara parempi! -tapahtumaan kuuluu kolme noin puolen tunnin mittaista Iltapäivämusiikki-tilaisuutta: maanantaina, tiistaina ja keskiviikkona. Näissä soittavat  mm. iltapäivämusiikkisarjan perustajat, Heini ja Johannes Vesterinen.

Kaikkiin tilaisuuksiin on vapaa pääsy; iltakonserttien käsiohjelmien hinta on 10/5 euroa. 


*Tervetuloa!*

Johannes Vesterinen<br>
Imatrankosken kirkkoalueen kanttori<br>
Vanhassa vara parempi! -tapahtuman taiteellinen johtaja
